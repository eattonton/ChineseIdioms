[{"t":"江南 汉乐府","c":"江南可采莲，莲叶何田田。鱼戏莲叶间。鱼戏莲叶东，鱼戏莲叶西。鱼戏莲叶南，鱼戏莲叶北。"}
,{"t":"敕勒歌 北朝民歌","c":"敕勒川，阴山下，天似穹庐，笼盖四野。天苍苍，野茫茫，风吹草低见牛羊。"}
,{"t":"咏鹅（唐）骆宾王","c":"鹅鹅鹅，曲项向天歌。白毛浮绿水，红掌拨清波。"}
,{"t":"风（唐）李峤","c":"解落三秋叶，能开二月花。过江千尺浪，入竹万竿斜。"}
,{"t":"静夜思（唐）李白","c":"床前明月光，疑是地上霜。举头望明月，低头思故乡。"}
,{"t":"登鹳雀楼（唐）王之涣","c":"白日依山尽，黄河入海流。欲穷千里目，更上一层楼。"}
,{"t":"春晓（唐）孟浩然","c":"春眠不觉晓，处处闻啼鸟。夜来风雨声，花落知多少？"}
,{"t":"鹿柴（唐）王维","c":"空山不见人，但闻人语响。返景入深林，复照青苔上。"}
,{"t":"绝句（唐）杜甫","c":"江碧鸟逾白，山青花欲燃。今春看又过，何日是归年？"}
,{"t":"绝句（唐）杜甫","c":"迟日江山丽，春风花草香。泥融飞燕子，沙暖睡鸳鸯。"}
,{"t":"游子吟（唐）孟郊","c":"慈母手中线，游子身上衣。临行密密缝，意恐迟迟归。谁言寸草心，报得三春晖。"}
,{"t":"江雪（唐）柳宗元","c":"千山鸟飞绝，万径人踪灭。孤舟蓑笠翁，独钓寒江雪。"}
,{"t":"塞下曲（唐）卢纶","c":"林暗草惊风，将军夜引弓。平明寻白羽，没在石棱中。"}
,{"t":"塞下曲（唐）卢纶","c":"月黑雁飞高，单于夜遁逃。欲将轻骑逐，大雪满弓刀。"}
,{"t":"池上（唐）白居易","c":"小娃撑小艇，偷采白莲回。不解藏踪迹，浮萍一道开。"}
,{"t":"忆江南（唐）白居易","c":"江南好，风景旧曾谙。日出江花红胜火，春来江水绿如蓝。能不忆江南？"}
,{"t":"悯农（唐）李绅","c":"锄禾日当午，汗滴禾下土。谁知盘中餐，粒粒皆辛苦。"}
,{"t":"悯农（唐）李绅","c":"春种一粒粟，秋收万颗子。四海无闲田，农夫犹饿死。"}
,{"t":"寻隐者不遇（唐）贾岛","c":"松下问童子，言师采药去。只在此山中，云深不知处。"}
,{"t":"乐游原（唐）李商隐","c":"向晚意不适，驱车登古原。夕阳无限好，只是近黄昏。"}
,{"t":"江上渔者（宋）范仲淹","c":"江上往来人，但爱鲈鱼美。君看一叶舟，出没风波里。"}
,{"t":"夏日绝句（宋）李清照","c":"生当作人杰，死亦为鬼雄。至今思项羽，不肯过江东。"}
,{"t":"独坐敬亭山（唐）李白","c":"众鸟高飞尽，孤云独去闲。相看两不厌，只有敬亭山。"}
,{"t":"竹里馆（唐）王维","c":"独坐幽篁里，弹琴复长啸。深林人不知，明月来相照。"}
,{"t":"咏风（唐）虞世南","c":"逐舞飘轻袖，传歌共绕梁。动枝生乱影，吹花送远香。"}
,{"t":"蝉（唐）虞世南","c":"垂缕饮清露，流响出疏桐。居高声自远，非是藉秋风。"}
,{"t":"送兄（唐）七岁女","c":"别路云初起，离亭叶正稀。所嗟人亦雁，不作一行飞。"}
,{"t":"易水送别（唐）骆宾王","c":"此地别燕丹，壮士发冲冠。昔时人已没，今日水犹寒。"}
,{"t":"中秋夜（唐）李峤","c":"圆魄上寒空，皆言四海同。安知千里外，不有雨兼风？"}
,{"t":"山中（唐）王勃","c":"长江悲已滞，万里念将归。况属高风晚，山山黄叶飞。"}
,{"t":"渡汉江（唐）宋之问","c":"岭外音书断，经冬复立春。近乡情更怯，不敢问来人。"}
,{"t":"登幽州台歌（唐）陈子昂","c":"前不见古人，后不见来者。念天地之悠悠，独怆然而涕下。"}
,{"t":"照镜见白发（唐）张九龄","c":"宿昔青云志，蹉跎白发年。谁知明镜里，形影自相怜。"}
,{"t":"送朱大人入秦（唐）孟浩然","c":"游人五陵去，宝剑值千金。分手脱相赠，平生一片心。"}
,{"t":"中南望馀雪（唐）祖咏","c":"终南阴岭秀，积雪浮云端。林表明霁色，城中增暮寒。"}
,{"t":"相思（唐）王维","c":"红豆生南国，春来发几枝？愿君多采撷，此物最相思。"}
,{"t":"莲花坞（唐）王维","c":"日日采莲去，洲长多暮归。弄篙莫溅水，畏湿红莲衣。"}
,{"t":"杂诗（唐）王维","c":"君自故乡来，应知故乡事。来日绮窗前，寒梅著花未？"}
,{"t":"夜宿山寺（唐）李白","c":"危楼高百尺，手可摘星辰。不敢高声语，恐惊天上人。"}
,{"t":"陪侍郎叔游洞庭醉后（唐）李白","c":"刬却君山好，平铺湘水流。巴陵无限酒，醉杀洞庭秋。"}
,{"t":"听弹琴（唐）刘长卿","c":"泠泠七弦上，静听松风寒。古调虽自爱，今人多不弹。"}
,{"t":"送灵澈上人（唐）刘长卿","c":"苍苍竹林寺，杳杳钟声晚。荷笠带夕阳，青山独归远。"}
,{"t":"拜新月（唐）李端","c":"开帘见新月，便即下阶拜。细语人不闻，北风吹裙带。"}
,{"t":"问刘十九（唐）白居易","c":"绿蚁新醅酒，红泥小火炉。晚来天欲雪，能饮一杯无。"}
,{"t":"瀑布（唐）施肩吾","c":"豁开青冥颠，泻出万丈泉。如裁一条素，白日悬中天。"}
,{"t":"题西施石（唐）王轩","c":"岭上千峰秀，江边细草春。今逢浣纱石，不见浣纱人。"}
,{"t":"剑客（唐）贾岛","c":"十年磨一剑，霜刃未曾试。今日把示君，谁有不平事？"}
,{"t":"题诗后（唐）贾岛","c":"两句三年得，一吟双泪流。知音如不赏，归卧故山秋。"}
,{"t":"马诗（唐）李贺","c":"大漠沙如雪，燕山月似钩。何当金络脑，快走踏清秋。"}
,{"t":"雪（唐）罗隐","c":"尽道丰年瑞，丰年事若何？长安有贫者，为瑞不宜多。"}
,{"t":"五岁咏花（唐）陈知玄","c":"花开满树红，花落万枝空。唯余一朵在，明日定随风。"}
,{"t":"田家（唐）聂夷中","c":"父耕原上田，子劚山下荒。六月禾未秀，官家已修仓。"}
,{"t":"公子家（唐）聂夷中","c":"种花满西园，花发青楼道。花下一禾生，去之为恶草。"}
,{"t":"江行无题（唐）钱珝","c":"万木已清霜，江边村事忙。故溪黄稻熟，一夜梦中香。"}
,{"t":"田上（唐）崔道融","c":"雨足高田白，披蓑半夜耕。人牛力俱尽，东方殊未明。"}
,{"t":"宿建德江（唐）孟浩然","c":"移舟泊烟渚，日暮客愁新。野旷天低树，江清月近人。"}
,{"t":"鸟鸣涧（唐）王维","c":"人闲桂花落，夜静春山空。月出惊山鸟，时鸣春涧中。"}
,{"t":"山中送别（唐）王维","c":"山中相送罢，日暮掩柴扉。春草明年绿，王孙归不归？"}
,{"t":"田园乐（唐）王维","c":"桃红复含宿雨，柳绿更带朝烟。花落家童未扫，莺啼山客犹眠。"}
,{"t":"越女词（唐）李白","c":"耶溪采莲女，见客棹歌回。笑入荷花去，佯羞不出来。"}
,{"t":"秋浦歌（唐）李白","c":"白发三千丈，缘愁似个长。不知明镜里，何处得秋霜。"}
,{"t":"逢雪宿芙蓉山主人（唐）贺知章","c":"日暮苍山远，天寒白屋贫。柴门闻犬吠，风雪夜归人。"}
,{"t":"八阵图（唐）杜甫","c":"功盖三分国，名成八阵图。江流石不转，遗恨失吞吴。"}
,{"t":"江南曲（唐）李益","c":"嫁得瞿塘贾，朝朝误妾期。早知潮有信，嫁与弄潮儿。"}
,{"t":"春怨（唐）金昌绪","c":"打起黄莺儿，莫教枝上啼。啼时惊妾梦，不得到辽西。"}
,{"t":"曲池荷（唐）卢照邻","c":"浮香绕曲岸，圆影覆华池。常恐秋风早，飘零君不知。"}
,{"t":"送上人（唐）刘长卿","c":"孤云将野鹤，岂向人间住。莫买沃洲山，时人已知处。"}
,{"t":"渡汉江（唐）宋之问","c":"岭外音书断，经冬复历春。近乡情更怯，不敢问来人。"}
,{"t":"赠范晔（北魏）陆凯","c":"折花逢驿使，寄与陇头人。江南无所有，聊赠一枝春。"}
,{"t":"山中（唐）王勃","c":"长江悲已滞，万里念将归。况属高风晚，山山黄叶飞。"}
,{"t":"哥舒歌（唐）无名氏","c":"北斗七星高，哥舒夜带刀。至今窥牧马，不敢过临洮。"}
,{"t":"新嫁娘（唐）王建","c":"三日入厨下，洗手作羹汤。未谙姑食性，先遣小姑尝。"}
,{"t":"行宫（唐）元稹","c":"寥落古行宫，宫花寂寞红。白头宫女在，闲坐说玄宗。"}
,{"t":"宫词（唐）张祜","c":"故国三千里，深宫二十年。一声何满子，双泪落君前。"}
,{"t":"蚕妇（宋）张俞","c":"昨日入城市，归来泪满襟。遍身罗绮者，不是养蚕人。"}
,{"t":"梅花（宋）王安石","c":"墙角数枝梅，凌寒独自开。遥知不是雪，为有暗香来。"}
,{"t":"画（唐）王维","c":"远看山有色，近听水无声。春去花还在，人来鸟不惊。"}
,{"t":"秋夜寄邱十二员外（唐）韦应物","c":"怀君属秋夜，散步咏凉天。空山松子落，幽人应未眠。"}
,{"t":"逢俠者（唐）钱起","c":"燕赵悲歌士，相逢剧孟家。寸心言不尽，前路日将斜。"}
,{"t":"三闾庙（唐）戴叔伦","c":"沅湘流不尽，屈子怨何深。日暮秋风起，萧萧枫树林。"}
,{"t":"赐萧瑀（唐）李世民","c":"疾风知劲草，板荡识诚臣。勇夫安知义？智者必怀仁。"}
,{"t":"马诗（唐）李贺","c":"大漠沙如雪，燕山月似钩。何当金络脑，快走踏清秋。"}
,{"t":"古离别（唐）孟郊","c":"欲别牵郎衣，郎今到何处？不恨归来迟，莫向临邛去。"}
,{"t":"岭上逢久别者又别（唐）权德輿","c":"十年曾一别，征路此相逢。马首向何处，夕阳千万峰。"}
,{"t":"陈情上韦令公（唐）薛涛","c":"闻说边城苦，今来到始知。羞将筵上曲，唱与陇头儿。"}
,{"t":"秋风引（唐）刘禹锡","c":"何处秋风至，萧萧送雁群。朝来入庭树，孤客最先闻。"}
,{"t":"夜雨（唐）白居易","c":"早蛩蹄复歇，残灯灭又明。隔窗知夜雨，芭蕉先有声。"}
,{"t":"遗爱寺（唐）白居易","c":"弄石临溪坐，寻花绕寺行。时时闻鸟语，处处是泉声。"}
,{"t":"离骚（唐）陆龟蒙","c":"天问复招魂，无因彻帝阍。岂知千句丽，不敌一谗言。"}
,{"t":"易水歌（战国末秦初）荆轲","c":"风萧萧兮，易水寒，壮士一去兮，不复还。探虎穴兮，入蛟宫，仰天呼气兮，成白虹。"}
,{"t":"大风歌（秦末汉初）刘邦","c":"大风起兮云飞扬，威加海内兮归故乡。安得猛士兮守四方！"}
,{"t":"垓下歌（秦末）项羽","c":"力拔山兮气盖世，时不利兮骓不逝。骓不逝兮可奈何，虞兮虞兮奈若何！"}
,{"t":"所见（清）袁枚","c":"牧童骑黄牛，歌声振林樾。意欲捕鸣蝉，忽然闭口立。"}
,{"t":"劝学（唐）颜真卿","c":"三更灯火五更鸡，正是男儿读书时。黑发不知勤学早，白首方悔读书迟。"}
,{"t":"凉州词（唐）王翰","c":"葡萄美酒夜光杯，欲饮琵琶马上催。醉卧沙场君莫笑，古来征战几人回？"}
,{"t":"出塞（唐）王昌龄","c":"秦时明月汉时关，万里长征人未还。但使龙城飞将在，不教胡马度阴山！"}
,{"t":"芙蓉楼送辛渐（唐）王昌龄","c":"寒雨连江夜入吴，平明送客楚山孤。洛阳亲友如相问，一片冰心在玉壶。"}
,{"t":"咏柳（唐）贺知章","c":"碧玉妆成一树高，万条垂下绿丝绦。不知细叶谁裁出，二月春风似剪刀。"}
,{"t":"凉州词（唐）王之涣","c":"黄河远上白云间，一片孤城万仞山。羌笛何须怨杨柳，春风不度玉门关。"}
,{"t":"九月九日忆山东兄弟（唐）王维","c":"独在异乡为异客，每逢佳节倍思亲。遥知兄弟登高处，遍插茱萸少一人。"}
,{"t":"望洞庭（唐）刘禹锡","c":"湖光秋月两相和，潭面无风镜未磨。遥望洞庭山水翠，白银盘里一青螺。"}
,{"t":"浪淘沙（唐）刘禹锡","c":"九曲黄河万里沙，浪淘风簸自天涯。如今直上银河去，同到牵牛织女家。"}
,{"t":"送元二使安西（唐）王维","c":"渭城朝雨浥轻尘，客舍青青柳色新。劝君更尽一杯酒，西出阳关无故人。"}
,{"t":"望庐山瀑布（唐）李白","c":"日照香炉生紫烟，遥看瀑布挂前川，飞流直下三千尺，疑是银河落九天。"}
,{"t":"赠汪伦（唐）李白","c":"李白乘舟将欲行，忽闻岸上踏歌声。桃花潭水深千尺，不及汪伦送我情。"}
,{"t":"黄鹤楼送孟浩然之广陵（唐）李白","c":"故人西辞黄鹤楼，烟花三月下扬州。孤帆远影碧空尽，惟见长江天际流。"}
,{"t":"早发白帝城（唐）李白","c":"朝辞白帝彩云间，千里江陵一日还。两岸猿声啼不住，轻舟已过万重山。"}
,{"t":"望天门山（唐）李白","c":"天门中断楚江开，碧水东流至此回。两岸青山相对出，孤帆一片日边来。"}
,{"t":"别董大（唐）高适","c":"千里黄云白日曛，水风吹雁雪纷纷。莫愁前路无知己，天下谁人不识君？"}
,{"t":"绝句（唐）杜甫","c":"两个黄鹂鸣翠柳，一行白鹭上青天。窗含西岭千秋雪，门泊东吴万里船。"}
,{"t":"小儿垂钓（唐）胡令能","c":"蓬头稚子学垂纶，侧坐莓苔草映身。路人借问遥招手，怕得鱼惊不应人。"}
,{"t":"渔歌子（唐）张志和","c":"西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。"}
,{"t":"十一月四日风雨大作（宋）陆游","c":"僵卧孤村不自哀，尚思为国戍轮台。夜阑卧听风吹雨，铁马冰河入梦来。"}
,{"t":"枫桥夜泊（唐）张继","c":"月落乌啼霜满天，江枫渔火对愁眠。姑苏城外寒山寺，夜半钟声到客船。"}
,{"t":"山行（唐）杜牧","c":"远上寒山石径斜，白云深处有人家。停车坐爱枫林晚，霜叶红于二月花。"}
,{"t":"清明（唐）杜牧","c":"清明时节雨纷纷，路上行人欲断魂。借问酒家何处有？牧童遥指杏花村。"}
,{"t":"江南春（唐）杜牧","c":"千里莺啼绿映红，水村山郭酒旗风。南朝四百八十寺，多少楼台烟雨中。"}
,{"t":"蜂（唐）罗隐","c":"不论平地与山尖，无限风光尽被占。采得百花成蜜后，为谁辛苦为谁甜？"}
,{"t":"元日（宋）王安石","c":"爆竹声中一岁除，春风送暖入屠苏。千门万户瞳瞳日，总把新桃换旧符。"}
,{"t":"泊船瓜洲（宋）王安石","c":"京口瓜洲一水间，钟山只隔数重山。春风又绿江南岸，明月何时照我还。"}
,{"t":"书湖阴先生壁（宋）王安石","c":"茅檐长扫净无苔，花木成畦手自栽。一水护田将绿绕，两山排闼送青来。"}
,{"t":"六月二十七日望湖楼醉书（宋）苏轼","c":"黑云翻墨未遮山，白雨跳珠乱入船。卷地风来忽吹散，望湖楼下水如天。"}
,{"t":"饮湖上初晴后雨（宋）苏轼","c":"水光潋艳晴方好，山色空朦雨欲奇。欲把西湖比西子，淡妆浓抹总相宜。"}
,{"t":"惠崇春江晚景（宋）苏轼","c":"竹外桃花三两枝，春江水暖鸭先知。蒌蒿满地芦芽短，正是河豚欲上时。"}
,{"t":"题西林壁（宋）苏轼","c":"横看成岭侧成峰，远近高低各不同。不识庐山真面目，只缘身在此山中。"}
,{"t":"示儿（宋）陆游","c":"死去元知万事空，但悲不见九州同。王师北定中原日，家祭无忘告乃翁。"}
,{"t":"秋夜将晓出篱门迎凉有感（宋）陆游","c":"三万里河东入海，五千仞岳上摩天。遗民泪尽胡尘里，难望王师又一年。"}
,{"t":"四时田园杂兴（宋）范成大","c":"昼出耘田夜绩麻，村庄儿女各当家。童孙未解供耕织，也傍桑阴学种瓜。"}
,{"t":"四时田园杂兴（宋）范成大","c":"梅子金黄杏子肥，麦花雪白菜花稀。日长篱落无人过，唯有蜻蜓蛱蝶飞。"}
,{"t":"小池（宋）杨万里","c":"泉眼无声惜细流，树阴照水爱晴柔。小荷才露尖尖角，早有蜻蜓立上头。"}
,{"t":"晓出净慈寺送林子方（宋）杨万里","c":"毕竟西湖六月中，风光不与四时同。接天莲叶无穷碧，映日荷花别样红。"}
,{"t":"春日（宋）朱熹","c":"胜日寻芳泗水滨，无边光景一时新。等闲识得东风面，万紫千红总是春。"}
,{"t":"题临安邸（宋）林升","c":"山外青山楼外楼，西湖歌舞几时休？暖风熏得游人醉，直把杭州做汴州。"}
,{"t":"游园不值（宋）叶绍翁","c":"应怜屐齿印苍苔，小扣柴扉久不开。春色满园关不住，一枝红杏出墙来。"}
,{"t":"乡村四月（宋）翁卷","c":"绿遍山原白满川，子规声里雨如烟。乡村四月闲人少，才了蚕桑又插田。"}
,{"t":"墨梅（元）王冕","c":"我家洗砚池头树，朵朵花开淡墨痕。不要人夸颜色好，只留清气满乾坤。"}
,{"t":"石灰吟（明）于谦","c":"千锤万凿出深山，烈火焚烧若等闲。粉身碎骨浑不怕，要留清白在人间。"}
,{"t":"竹石（明）郑燮","c":"咬定青山不放松，立根原在破岩中。千磨万击还坚韧，任尔东西南北风。"}
,{"t":"村居（清）高鼎","c":"草长莺飞二月天，拂提杨柳醉春烟。儿童散学归来早，忙趁东风放纸鸢。"}
,{"t":"己亥杂诗（清）龚自珍","c":"九州生气恃风雷，万马齐喑究可哀。我劝天公重抖擞，不拘一格降人才。"}
,{"t":"己亥杂诗（清）龚自珍","c":"浩荡离愁白日斜，吟鞭东指即天涯。落红不是无情物，化作春泥更护花。"}
,{"t":"江畔独步寻花（唐）杜甫","c":"黄师塔前江水东，春光懒困倚微风。桃花一簇开无主，可爱深红爱浅红？"}
,{"t":"江畔独步寻花（唐）杜甫","c":"黄四娘家花满蹊，千朵万朵压枝低。流连戏蝶时时舞，自在娇莺恰恰啼。"}
,{"t":"城东早春（唐）杨巨源","c":"诗家清景在新春，绿柳才黄半未匀。若待上林花似锦，出门俱是看花人。"}
,{"t":"早春（唐）韩愈","c":"天街小雨润如酥，草色遥看近却无。最是一年春好处，绝胜烟柳满皇都。"}
,{"t":"清平调（唐）李白","c":"云想衣裳花想容，春风拂槛露华浓。若非群玉山头见，会向瑶台月下逢。"}
,{"t":"清平调（唐）李白","c":"一枝红艳露凝香，云雨巫山枉断肠。借问汉宫谁得似，可怜飞燕倚新妆。"}
,{"t":"清平调（唐）李白","c":"名花倾国两相欢，常得君王带笑看。解释春风无限恨，沈香亭北倚阑干。"}
,{"t":"江南逢李龟年（唐）杜甫","c":"岐王宅里寻常见，崔九堂前几度闻。正是江南好风景，落花时节又逢君。"}
,{"t":"秋夕（唐）杜牧","c":"银烛秋光冷画屏，轻罗小扇扑流萤。天阶夜色凉如水，卧看牵牛织女星。"}
,{"t":"泊秦淮（唐）杜牧","c":"烟笼寒水月笼沙，夜泊秦淮近酒家。商女不知亡国恨，隔江犹唱后庭花。"}
,{"t":"寄扬州绰判官（唐）杜牧","c":"青山隐隐水迢迢，秋尽江南草木凋。二十四桥明月夜，玉人何处教吹箫。"}
,{"t":"寒食（唐）韩翃","c":"春城无处不飞花，寒食东风御柳斜。日暮汉宫传蜡烛，轻烟散入五侯家。"}
,{"t":"乌衣巷（唐）刘禹锡","c":"朱雀桥边野草花，乌衣巷口夕阳斜。旧时王谢堂前燕，飞入寻常百姓家。"}
,{"t":"滁州西涧（唐）韦应物","c":"独怜幽草涧边生，上有黄鹂深树鸣。春潮带雨晚来急，野渡无人舟自横。"}
,{"t":"春晴（唐）王驾","c":"雨前初见花间蕊，雨後全无叶底花。蜂蝶纷纷过墙去，却疑春色在邻家。"}
,{"t":"登山（唐）李涉","c":"终日昏昏醉梦间，忽闻春尽强登山。因过竹院逢僧话，又得浮生半日闲。"}
,{"t":"春日偶成（上）程颢","c":"云淡风轻近午天，傍花随柳过前川。时人不识余心乐，将谓偷闲学少年。"}
,{"t":"观书有感（宋）朱熹","c":"半亩方塘一鉴开，天光云影共徘徊。问渠那得清如许，为有源头活水来。"}
,{"t":"立春偶成（宋）张栻","c":"律回岁晚冰霜少，春到人间草木知。便觉眼前生意满，东风吹水绿参差。"}
,{"t":"咏华清宫（宋）杜常","c":"行尽江南数十程，晓风残月入华清。朝元阁上西风急，都入长杨作雨声。"}
,{"t":"绝句（宋）志南","c":"古木阴中系短篷，杖藜扶我过桥东。沾衣欲湿杏花雨，吹面不寒杨柳风。"}
,{"t":"春暮（宋）曹","c":"门外无人问落花，绿阴冉冉遍天涯。林莺蹄到无声处，青草池塘独听蛙。"}
,{"t":"送春（宋）王令","c":"三月残花落更开，小檐日日燕飞来。子规夜半犹啼血，不信东风唤不回。"}
,{"t":"初夏睡起（宋）杨万里","c":"梅子流酸溅牙齿，芭蕉分绿上窗纱。日长睡起无情思，闲看儿童捉柳花。"}
,{"t":"雪梅（宋）卢梅坡","c":"梅雪争春未肯降，骚人阁笔费评章。梅须逊雪三分白，雪却输梅一段香。"}
,{"t":"雪梅（宋）卢梅坡","c":"有梅无雪不精神，有雪无诗俗了人。日暮诗成天又雪，与梅并作十分春。"}
,{"t":"嫦娥（唐）李商隐","c":"云母屏风烛影深，长河渐落晓星沉。嫦娥应悔偷灵药，碧海青天夜夜心。"}
,{"t":"金缕衣（唐）杜秋娘","c":"劝君莫惜金缕衣，劝君惜取少年时。花开堪折直须折，莫待无花空折枝。"}
,{"t":"闺怨（唐）王昌龄","c":"闺中少妇不知愁，春日凝妆上翠楼。忽见陌头杨柳色，悔教夫婿觅封侯。"}
,{"t":"逢入京使（唐）岑参","c":"故园东望路漫漫，双袖龙钟泪不干。马上相逢无纸笔，凭君传语报平安。"}
,{"t":"月夜（唐）刘方平","c":"更深月色半人家，北斗阑干南斗斜。今夜偏知春气暖，虫声新透绿窗纱。"}
,{"t":"从军行（唐）王昌龄","c":"青海长云暗雪山，孤城遥望雁门关。黄沙百战穿金甲，不破楼兰终不还。"}
,{"t":"从军行（唐）王昌龄","c":"大漠风尘日色昏，红旗半卷出辕门。前军夜战洮河北，已报生擒吐谷浑。"}
,{"t":"从军行（唐）王昌龄","c":"琵琶起舞换新声，总是关山旧别情。撩乱边愁听不尽，高高明月照长城。"}
,{"t":"客中行（唐）李白","c":"兰陵美酒郁金香，玉碗盛来琥珀光。但使主人能醉客，不知何处是他乡。"}
,{"t":"春夜洛城闻笛（唐）李白","c":"谁家玉笛暗飞声，散入春风满洛城。此夜曲中闻折柳，何人不起故园情！"}
,{"t":"军行（唐）李白","c":"骝马新跨白玉鞍，战罢沙场月色寒。城头铁鼓声犹震，匣里金刀血未干。"}
,{"t":"与史郎中钦听黄鹤楼吹笛（唐）李白","c":"一为迁客去长沙，西望长安不见家。黄鹤楼中吹玉笛，江城五月落梅花。"}
,{"t":"塞上听吹笛（唐）高适","c":"雪净胡天牧马还，月明羌笛戍楼间。借问梅花何处落，风吹一夜满关山。"}
,{"t":"送李判官之润州行营（唐）刘长卿","c":"万里辞家事鼓鼙，金陵驿路楚云西。江春不肯留行客，草色青青送马蹄。"}
,{"t":"赠花卿（唐）杜甫","c":"锦城丝管日纷纷，半入江风半入云。此曲只应天上有，人间那得几回闻。"}
,{"t":"春行即兴（唐）李华","c":"宜阳城下草萋萋，涧水东流复向西。芳树无人花自落，春山一路鸟空啼。"}
,{"t":"冬夜读书示子聿（宋）陆游","c":"古人学问无遗力，少壮工夫老始成。纸上得来终觉浅，绝知此事要躬行。"}
,{"t":"戏问花门酒家翁（唐）岑参","c":"老人七十仍沽酒，千壶百瓮花门口。道旁榆荚巧似钱，摘来沽酒君肯否？"}
,{"t":"登科后（唐）孟郊","c":"昔日龌龊不足夸，今朝放荡思无涯。春风得意马蹄疾，一日看尽长安花。"}
,{"t":"春雪（唐）韩愈","c":"新年都未有芳华，二月初惊见草芽。白雪却嫌春色晚，故穿庭树作飞花。"}
,{"t":"竹枝词（唐）刘禹锡","c":"杨柳青青江水平，闻郎江上唱歌声。东边日出西边雨，道是无晴却有晴。"}
,{"t":"秋词（唐）刘禹锡","c":"自古逢秋悲寂寥，我言秋日胜春朝。晴空一鹤排云上，便引诗情到碧霄。"}
,{"t":"暮江吟（唐）白居易","c":"一道残阳铺水中，半江瑟瑟半江红。可怜九月初三夜，露似真珠月似弓。"}
,{"t":"惜牡丹花（唐）白居易","c":"惆怅阶前红牡丹，晚来唯有两枝残。明朝风起应吹尽，夜惜衰红把火看。"}
,{"t":"白云泉（唐）白居易","c":"天平山上白云泉，云自无心水自闲。何必奔冲山下去，更添波浪向人间！"}
,{"t":"离思（唐）元稹","c":"曾经沧海难为水，除却巫山不是云。取次花丛懒回顾，半缘修道半缘君。"}
,{"t":"菊花（唐）元稹","c":"秋丛绕舍似陶家，遍绕篱边日渐斜。不是花中偏爱菊，此花开尽更无花。"}
,{"t":"题乌江亭（唐）杜牧","c":"胜败兵家事不期，包羞忍耻是男儿。江东子弟多才俊，卷土重来未可知。"}
,{"t":"陇西行（唐）陈陶","c":"誓扫匈奴不顾身，五千貂锦丧胡尘。可怜无定河边骨，犹是春闺梦里人。"}
,{"t":"夜雨寄北（唐）李商隐","c":"君问归期未有期，巴山夜雨涨秋池。何当共剪西窗烛，却话巴山夜雨时。"}
,{"t":"霜月（唐）李商隐","c":"初闻征雁已无蝉，百尺楼高水接天。青女素娥俱耐冷，月中霜里斗婵娟。"}
,{"t":"官仓鼠（唐）曹邺","c":"官仓老鼠大如斗，见人开仓亦不走。健儿五粮百姓饥，谁遣朝朝入君口？"}
,{"t":"山亭夏日（唐）高骈","c":"绿树阴浓夏日长，楼台倒影入池塘。水晶帘动微风起，满架蔷薇一院香。"}
,{"t":"台城（唐）韦庄","c":"江雨霏霏江草齐，六朝如梦鸟空啼。无情最是台城柳，依旧烟笼十里堤。"}
,{"t":"云（唐）来鹄","c":"千形万象竟还空，映水藏山片复重。无限旱苗枯欲尽，悠悠闲处作奇峰。"}
,{"t":"焚书坑（唐）章碣","c":"竹帛烟消帝业虚，关河空锁祖龙居。坑灰未冷山东乱，刘项原来不读书。"}
,{"t":"己亥岁（唐）曹松","c":"泽国江山入战图，生民何计乐樵苏。凭君莫话封侯事，一将功成万骨枯。"}
,{"t":"淮上与友人别（唐）郑谷","c":"扬子江头杨柳春，杨花愁杀渡江人。数声风笛离亭晚，君向潇湘我向秦。"}
,{"t":"淮上渔者（唐）郑谷","c":"白头波上白头翁，家逐船移浦浦风。一尺鲈鱼新钓得，儿孙吹火荻花中。"}
,{"t":"再经胡城县（唐）杜荀鹤","c":"去岁曾经此县城，县民无口不冤声。今来县宰加朱绂，便是生灵血染成。"}
,{"t":"社日（唐）王驾","c":"鹅湖山下稻梁肥，豚栅鸡栖半掩扉。桑柘影斜春社散，家家扶得醉人归。"}
,{"t":"寄人（唐）张泌","c":"别梦依依到谢家，小廊回合曲阑斜。多情只有春庭月，犹为离人照落花。"}
,{"t":"回乡偶书（唐）贺知章","c":"少小离家老大回，乡音无改鬓毛衰。儿童相见不相识，笑问客从何处来。"}
,{"t":"回乡偶书（唐）贺知章","c":"离别家乡岁月多，近来人事半消磨。唯有门前镜湖水，春风不改旧时波。"}
,{"t":"采莲曲（唐）王昌龄","c":"荷叶罗裙一色裁，芙蓉向脸两边开。乱入池中看不见，闻歌始觉有人来。"}
,{"t":"峨眉山月歌（唐）李白","c":"峨眉山月半轮秋，影入平羌江水流。夜发清溪向三峡，思君不见下渝州。"}
,{"t":"山中问答（唐）李白","c":"问余何事栖碧山，笑而不答心自闲。桃花流水窅然去，别有天地非人间。"}
,{"t":"早梅（唐）张谓","c":"一树寒梅白玉条，迥临村路傍溪桥。不知近水花先发，疑是经冬雪未销。"}
,{"t":"江村即事（唐）司空曙","c":"钓罢归来不系船，江村月落正堪眠。纵然一夜风吹去，只在芦花浅水边。"}
,{"t":"题都城南庄（唐）崔护","c":"去年今日此门中，人面桃花相映红。人面不知何处去，桃花依旧笑春风。"}
,{"t":"秋思（唐）张籍","c":"洛阳城里见秋风，欲作家书意万重。复恐匆匆说不尽，行人临发又开封。"}
,{"t":"晚春（唐）韩愈","c":"草树知春不久归，百般红紫斗芳菲。杨花榆荚无才思，唯解漫天作雪飞。"}
,{"t":"南园（唐）李贺","c":"男儿何不带吴钩，收取关山五十州。请君暂上凌烟阁，若个书生万户侯。"}
,{"t":"大林寺桃花（唐）白居易","c":"人间四月芳菲尽，山寺桃花始盛开。长恨春归无觅处，不知转入此中来。"}
,{"t":"过清华宫（唐）杜牧","c":"长安回望绣成堆，山顶千门次第开。一骑红尘妃子笑，无人知是荔枝来。"}
,{"t":"赤壁（唐）杜牧","c":"折戟沉沙铁未销，自将磨洗认前朝。东风不与周郎便，铜雀春深锁二乔。"}
,{"t":"赠别（唐）杜牧","c":"多情却似总无情，唯觉樽前笑不成。蜡烛有心还惜别，替人垂泪到天明。"}
,{"t":"少年行（唐）王维","c":"一身能擘两雕弧，虏骑钱重只似无。偏坐金鞍调白羽，纷纷射杀五单于。"}
,{"t":"少年行（唐）王维","c":"新丰美酒斗十千，咸阳游侠多少年。相逢意气为君饮，系马高楼垂柳边。"}
,{"t":"越中览古（唐）李白","c":"越王勾践破吴归，义士还家尽锦衣。宫女如花满春殿，只今惟有鹧鸪飞。"}
,{"t":"贫交行（唐）杜甫","c":"翻手为云覆手为雨，纷纷轻薄何须数。君不见管鲍贫时交，此道今人弃如土。"}
,{"t":"绝句漫兴（唐）杜甫","c":"肠断春江欲尽头，杖藜徐步立芳洲。癫狂柳絮随风舞，轻薄桃花逐水流。"}
,{"t":"浪淘沙（唐）刘禹锡","c":"九曲黄河万里沙，浪陶风簸自天涯。如今直上银河去，同到牵牛织女家。"}
,{"t":"浪淘沙（唐）刘禹锡","c":"莫道谗言如浪深，莫言迁客似沙沉。千淘万漉虽辛苦，吹尽黄沙始到金。"}
,{"t":"元和十年自朗州至京戏赠看花诸君子（唐）刘禹锡","c":"紫陌红尘拂面来，无人不道看花回。玄都观里桃千树，尽是刘郎去后栽。"}
,{"t":"赠项斯（唐）杨敬之","c":"几度见诗诗总好，及观标格过于诗。平生不解藏人善，到处逢人说项斯。"}
,{"t":"瑶池（唐）李商隐","c":"瑶池阿母绮窗开，黄竹歌声动地哀。八骏日行三万里，穆王何事不重来？"}
,{"t":"画眉鸟（宋）欧阳修","c":"百啭千声随意移，山花红紫树高低。始知锁向金笼听，不及林间自在啼。"}
,{"t":"夜直（宋）王安石","c":"金炉香尽漏声残，翦翦轻风阵阵寒。春色恼人眠不得，月移花影上栏杆。"}
,{"t":"登飞来峰（宋）王安石","c":"飞来山上千寻塔，闻说鸡鸣见日升。不畏浮云遮望眼，自缘身在最高层。"}
,{"t":"赠刘景文（宋）苏轼","c":"荷尽已无擎雨盖，菊残犹有傲霜枝。一年好景君须记，最是橙黄橘绿时。"}
,{"t":"观书有感（宋）朱熹","c":"半亩方塘一鉴开，天光云影共徘徊。问渠那得清如许？为有源头活水来。"}
,{"t":"约客（宋）赵师秀","c":"黄梅时节家家雨，青草池塘处处蛙。有约不来过夜半，闲敲棋子落灯花。"}
,{"t":"论诗（清）赵翼","c":"李杜诗篇万口传，至今已觉不新鲜。江山代有才人出，各领风骚数百年。"}
,{"t":"狱中题壁（清）谭嗣同","c":"望门投止思张俭，忍死须臾待杜根。我自横刀向天笑，去留肝胆两昆仑。"}
,{"t":"对酒（清）秋瑾","c":"不惜千金买宝刀，貂裘换酒也堪豪。一腔热血勤珍重，洒去犹能化碧涛。"}
,{"t":"三衢道中（宋）曾几","c":"梅子黄时日日晴，小溪泛尽却山行。绿阴不减来时路，添得黄鹂四五声。"}
,{"t":"十七日观潮（宋）陈师道","c":"漫漫平沙走白虹，瑶台失手玉杯空。晴天摇动清江底，晚日浮沉急浪中。"}
,{"t":"海棠（宋）苏轼","c":"东风袅袅泛崇光，香雾空朦月转廊。只恐夜深花睡去，故烧高烛照红妆。"}
,{"t":"金谷园（唐）杜牧","c":"繁华事散逐香尘，流水无情草自春。日暮东风怨啼鸟，落花犹似坠楼人。"}
,{"t":"劝学（宋）朱熹","c":"少年易学老难成，一寸光阴不可轻。未觉池塘春草梦，阶前梧叶已秋声。"}
,{"t":"送别（隋）无名氏","c":"杨柳青青著地垂，杨花漫漫搅天飞。柳条折尽花飞尽，借问行人归不归？"}
,{"t":"柳（唐）郑谷","c":"半烟半雨江桥畔，映杏映桃山路中。会得离人无限意，千丝万絮惹春风。"}
,{"t":"述国亡诗（唐）徐氏","c":"君王城上竖降旗，妾在深宫那得知？十四万人齐解甲，更无一个是男儿！"}
,{"t":"夜上受降城闻笛（唐）李益","c":"回乐峰前沙似雪，受降城外月如霜。不知何处吹芦管，一夜征人尽望乡。"}
,{"t":"赋得古原草送别（唐）白居易","c":"离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。"}
,{"t":"春夜喜雨（唐）杜甫","c":"好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。"}
,{"t":"观猎（唐）王维","c":"风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。"}
,{"t":"望岳（唐）杜甫","c":"岱宗夫如何？齐鲁青未了。造化钟神秀，阴阳割昏晓。荡胸生层云，决眦入归鸟。会当凌绝顶，一览众山小。"}
,{"t":"春望（唐）杜甫","c":"国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。"}
,{"t":"题李凝幽居（唐）贾岛","c":"闲居少邻并，草径入荒园。鸟宿池边树，僧敲月下门。过桥分野色，移石动云根。暂去还来此，幽期不负言。"}
,{"t":"前出塞（唐）杜甫","c":"挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。"}
,{"t":"旅夜书怀（唐）杜甫","c":"细草微风岸，危樯独夜舟。星垂平野阔，月涌大江流。名岂文章著，官应老病休。飘飘何所似，天地一沙鸥。"}
,{"t":"送杜少府之任蜀州（唐）王勃","c":"城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。"}
,{"t":"从军行（唐）杨炯","c":"烽火照西京，心中自不平。牙璋辞凤阙，铁骑绕龙城。雪暗凋旗画，风多杂鼓声。宁为百夫长，胜作一书生。"}
,{"t":"过故人庄（唐）孟浩然","c":"故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。"}
,{"t":"望洞庭湖赠张丞相（唐）孟浩然","c":"八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。"}
,{"t":"使至塞上（唐）王维","c":"单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候骑，都护在燕然。"}
,{"t":"山居秋瞑（唐）王维","c":"空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。"}
,{"t":"送友人（唐）李白","c":"青山横北郭，白水绕东城。此地一为别，孤蓬万里征。浮云游子意，日落故人情。挥手自兹去，萧萧班马鸣。"}
,{"t":"次北固山下（唐）王湾","c":"客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达，归雁洛阳边。"}
,{"t":"望月怀远（唐）张九龄","c":"海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。"}
,{"t":"题破山寺后禅院（唐）常建","c":"清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，惟闻钟磬音。"}
,{"t":"陇西行（唐）王维","c":"十里一走马，五里一扬鞭。都护军书至，匈奴围酒泉。关山正飞雪，烽戍断无烟。"}
,{"t":"古朗月行（唐）李白","c":"小时不识月，呼作白玉盘。又疑瑶台镜，飞在青云端。仙人垂两足，玉树何团团。白兔捣药成，问言与谁餐。"}
,{"t":"渡荆门送别（唐）李白","c":"渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。"}
,{"t":"月夜（唐）杜甫","c":"今夜鄜州月，闺中只独看。遥怜小儿女，未解忆长安。香雾云鬓湿，清辉玉臂寒。何时倚虚幌，双照泪痕干。"}
,{"t":"登岳阳楼（唐）杜甫","c":"昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。"}
,{"t":"喜见外弟又言别（唐）李益","c":"十年离乱后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。"}
,{"t":"别云间（明末清初）夏完淳","c":"三年羁旅客，今日又南冠。无限山河泪，谁言天地宽。已知泉路近，欲別故乡难。毅魄归来日，灵旗空际看。"}
,{"t":"归田园居（晋）陶渊明","c":"种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。衣沾不足惜，但使愿无违。"}
,{"t":"金陵酒肆留别（唐）李白","c":"风吹柳花满店香，吴姬压酒唤客尝。金陵子弟来相送，欲行不行各尽觞。请君试问东流水，别意与之谁短长？"}
,{"t":"黄鹤楼（唐）崔颢","c":"昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是，烟波江上使上愁。"}
,{"t":"闻官军收河南河北（唐）杜甫","c":"剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。"}
,{"t":"无题（唐）李商隐","c":"相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。"}
,{"t":"登金陵凤凰台（唐）李白","c":"凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。总为浮云能蔽日，长安不见使人愁。"}
,{"t":"客至（唐）杜甫","c":"舍南舍北皆春水，但见群鸥日日来。花径不曾缘客扫，蓬门今始为君开。盘飧市远无兼味，樽酒家贫只旧醅。肯与邻翁相对饮，隔篱呼取尽馀杯。"}
,{"t":"登高（唐）杜甫","c":"风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。"}
,{"t":"钱塘湖春行（唐）白居易","c":"孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。"}
,{"t":"滕王阁（唐）王勃","c":"滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在？槛外长江空自流。"}
,{"t":"蜀相（唐）杜甫","c":"丞相祠堂何处寻？锦官城外柏森森。映阶碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。"}
,{"t":"江村（唐）杜甫","c":"清江一曲抱村流，长夏江村事事幽。自去自来堂上燕，相亲相近水中鸥。老妻画纸为棋局，稚子敲针作钓钩。多病所须惟药物，微躯此外更何求！"}
,{"t":"曲江（唐）杜甫","c":"朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜓款款飞。传语风光共流转，暂时相赏莫相违。"}
,{"t":"咏怀古迹（唐）杜甫","c":"群山万壑赴荆门，生长明妃尚有村。一去紫台连朔漠，独留青冢向黄昏。画图省识春风面，环佩空归月下魂。千载琵琶作胡语，分明怨恨曲中论。"}
,{"t":"左迁至蓝关示侄孙湘（唐）韩愈","c":"一封朝奏九重天，夕贬潮州路八千。欲为圣朝除弊事，肯将衰朽惜残年？云横秦岭家何在，雪拥蓝关马不前。知汝远来应有意，好收吾骨漳江边。"}
,{"t":"锦瑟（唐）李商隐","c":"锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。"}
,{"t":"西塞山怀古（唐）刘禹锡","c":"王濬楼船下益州，金陵王气黯然收。千寻铁锁沈江底，一片降幡出石头。人世几回伤往事，山形依旧枕寒流。从今四海为家日，故垒萧萧芦荻秋。"}
,{"t":"酬乐天扬州初逢席上见赠（唐）刘禹锡","c":"巴山蜀水凄凉地，二十三年弃置身。怀旧空吟闻笛赋，到乡翻似烂柯人。沉舟侧畔千帆过，病树前头万木春。今日听君歌一曲，暂凭杯酒长精神。"}
,{"t":"放言（唐）白居易","c":"赠君一法决狐疑，不用钻龟与祝蓍。试玉要烧三日满，辨材须待七年期。周公恐惧流言后，王莽谦恭未篡时。向使当初身便死，一生真伪复谁知？"}
,{"t":"贫女（唐）秦韬玉","c":"蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸针巧，不把双眉斗画长。苦恨年年压金线，为他人作嫁衣裳。"}
,{"t":"书愤（宋）陆游","c":"早岁那知世事艰，中原北望气如山。楼船夜雪瓜洲渡，铁马秋风大散关。塞上长城空自许，镜中衰鬓已先斑。出师一表真名世，千载谁堪伯仲间？"}
,{"t":"游山西村（宋）陆游","c":"莫笑农家腊酒浑，丰年留客足鸡豚。山重水复疑无路，柳暗花明又一村。箫鼓追随春社近，衣冠简朴古风存。从今若许闲乘月，拄杖无时夜叩门。"}
,{"t":"过零丁洋（宋）文天祥","c":"辛苦遭逢起一经，干戈寥落四周星。山河破碎风飘絮，身世浮沉雨打萍。惶恐滩头说惶恐，零丁洋里叹零丁。人生自古谁无死？留取丹心照汗青。"}
]